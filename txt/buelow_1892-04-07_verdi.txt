Amburgo, li 7 Aprile 1892.

Illustre Maestro,

Degnatevi ascoltare la confessione di un contrito 
peccatore! Fa già diciotto anni che il sottoscritto si è fatto reo di 
una gran — gran bestialità giornalistica — verso l’ultimo 
dei cinque Re della musica italiana moderna. Se n’è pentito, 
se n’è vergognato amaramente, oh quante volte! Quando 
commesse il peccato acennato (forse la Vostra magnanimità l’avrà 
affatto dimenticato) era proprio in istato di mentecattaggine 
— compatite ch’io mentovi quella circostanza, per cosi 
dire, attenuante. Ebbi la mente acciecata da un fanatismo, da 
»Seide« oltrewagnerista. Sette anni dopo — man a man si è 
fatta la luce. Il fanatismo si è purificato, è diventato: 
entusiasmo.

Fanatismo=petrolio; entusiasmo=luce elettrica. Nel mondo 
intellettuale e morale la luce chiamasi: giustizia. Niente di 
più distruttivo dell’ingiustizia, nulla di più intollerabile 
dell’intolleranza, come l’ha già detto il nobilissimo 
Giacomo Leopardi.

Giunto alfin a quel »punto di cognizione« quanto n’ebbi a 
congratularmi, quanto se n’è arricchita la mia vita, se n’è 
accresciuto il campo delle più preziose gioie, le artistiche! 
Ho principiato collo studiare le Vostre ultime opere: 
l’Aida, l’Otello ed il Requiem, di cui ultimamente una esecuzione 
anzi piuttosto debole — m’ha commosso fin’ alle lagrime: le 
ho studiate non solamente secondo la lettera che uccide, ma 
secondo lo spirito che ravviva! Ebbene, illustre Maestro, 
ora Vi ammiro, Vi amo!

Volete perdonarmi, volete valervi del privilegio dei 
sovrani di graziare? Comunque sia, debbo, potendolo, fosse anche 
solo per darne l’esempio ai minori fratelli erranti, 
confessare la colpa del passato.

E fedele al motto prussiano: Suum cuique, esclamo bravamente

Evviva VERDI, il Wagner dei nostri cari alleati!

Hans von Bülow (nato 8 Gennaio 1830).

