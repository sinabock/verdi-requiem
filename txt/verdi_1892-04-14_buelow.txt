Illustre Maestro Bülow,

Non vi è ombra di peccato in Voi! nè è caso di parlare di 
pentimenti, e di assoluzioni.

Se le vostre opinioni d’una volta erano diverse da quelle 
d’oggi, Voi avete fatto benissimo a manifestarle; nè io avrei 
mai osato lagnarmene. Del resto, chi sa . . . forse avevate 
ragione allora!

Comunque sia, questa vostra lettera inaspettata, scritta da 
un musicista del vostro valore, e della vostra importanza 
nel mondo artistico, m’ha fatto un gran piacere! E questo, 
non per mia vanità personale, ma perchè vedo che gli artisti 
veramente superiori, giudicano senza pregiudizj di scuole, di 
nazionalità, di tempo.

Se gli artisti del Nord e del Sud hanno tendenze diverse, è 
bene siano diverse. Tutti dovrebbero mantenere i caratteri 
propri della loro nazione, come disse benissimo Wagner.

Felici Voi che siete ancora i figli di Bach! E Noi? — Noi 
pure, figli di Palestrina, avevamo un giorno una scuola 
grande . . . e nostra! Ora s’è fatta bastarda, e minaccia rovina!

Se potessimo tornar da capo!

Spiacemi non poter assistere all’Esposizione musicale di 
Vienna, chè, oltre la fortuna di trovarmi fra tanti Illustri 
Musicisti, avrei avuto il piacere di stringere la mano 
particolarmente a Voi. Spero che la mia grave età troverà grazia 
presso quei Signori, che m’hanno gentilmente invitato, e 
vorranno scusarne la mancanza. — Vostro sincero ammiratore

G. Verdi.

