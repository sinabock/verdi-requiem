La Messa da Requiem ebbe jeri sera la sua prima esecuzione 
nel Teatro Imperiale di Vienna. Il successo è salito ad un 
grao di zona torrida, ed è molto per questa razza teutonica. 
Voi riavrete questa Messa a Venezia nel venturo mese, e 
colla stessa compagnia che l'eseguisce in questo momento. Sarei 
desiderosissima che, con comodo, me ne scriveste la vostra 
opinione.

Hanno parlato molto dello spirito più o meno religioso di 
questa musica sacra, del non aver seguito l'idea tipo di 
Mozart, di Cherubini etc. etc. Io dico che un uomo come Verdi, 
deve scrivere come Verdi, cioè secondo il suo modo di sentire 
ed interpretare i testi. Poi se le Religioni hanno un 
principio, uno sviluppo, delle modificazioni o trasformazioni 
etc. secondo i tempi e secondo i popoli, evidentemente lo 
spirito religioso e le opere che lo esprimono devono portare 
l'impronta dell'epoca e (se permette) dell'individualità. Io 
avrei per così dire rinnegata una Messa di Verdi, che fosse 
stata fatta dietro il modello A, B, o C!! Dico forse delle 
assurdità, ma con voi oso dir tutto . . .

